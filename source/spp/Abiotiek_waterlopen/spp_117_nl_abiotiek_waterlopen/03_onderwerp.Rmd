# 3 Onderwerp

## 3.1 Definities en afkortingen

**staalnamelocatie** of **steekproefeenheid:** Voor het project meetnetten natuurlijk milieu (zie verder) komt de steekproefeenheid voor waterlopen overeen met een 100 meter segment van de waterloop. Dit is het segment waarvan de abiotische karakterisatie wordt beoogd. Dit segment wordt aangeduid als het meest stroomafwaarts gelegen punt van het te bemonsteren 100 meter segment.

**staalnamepunt**: exacte plaats waar het waterstaal wordt genomen; dit is de meest geschikte dwarsdoorsnede van de waterloop binnen de staalnamelocatie (100 meter segment van de waterloop).

**oppervlaktewater**: al het permanent of op geregelde tijdstippen stilstaande of stromende water op het landoppervlak, aan de landzijde van de basislijn vanaf waar de breedte van de territoriale zee wordt gemeten (DIW 2003)

**staalnameformulier**: formulier waarop de veldmetingen, veldwaarnemingen en opmerkingen in verband met de staalname worden genoteerd

**waterdiepte**: verticale afstand tussen het wateroppervlak en het bodemoppervlak

zie definities en afkortingen van de deelprotocols (SVP-113, SVP-114, SVP-115)

## 3.2 Doelstelling en toepassingsgebied

Deze procedure beschrijft de staalname van oppervlaktewater en de bepaling van enkele veldkenmerken in stromende wateren, met het oog op de bepaling van de fysisch-chemische toestand van de waterkolom. Dit projectprotocol is een overkoepelend protocol waarin voor specifieke werkzaamheden wordt verwezen naar andere protocollen. Dit protocol is specifiek ontworpen voor de monitoring in kader van de meetnetten natuurlijk milieu (Vanderhaeghe et al. 2020).

Deze gestandaardiseerde procedure kan toegepast worden in stromende wateren, gaande van bovenlopen tot zeer grote rivieren. Het protocol kan tevens worden toegepast in polderwaterlopen, grachten en kanalen. Voor stilstaande wateren verwijzen we naar het projectprotocol SPP-116.
